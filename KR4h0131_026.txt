# -*- mode: mandoku-view; -*-
#+TITLE: 釋文紀
#+DATE: 2015-08-25 00:39:07.637218
#+PROPERTY: ID KR4h0131
#+PROPERTY: BASEEDITION WYG    
#+PROPERTY: JUAN 卷二十六
<pb:KR4h0131_WYG_026-1a>¶
欽定四庫全書¶
　釋文紀卷二十六¶
　　　　　　　　　　　　明　梅鼎祚　輯¶
梁(七/)¶
　陶𢎞景(字通明丹陽秣陵人隱句曲山/敬重佛法朝夕懺悔恒讀佛經)¶
　　答釋曇鸞書(曇鸞或為巒未詳其氏雁門人出家/五臺因注大集經感氣疾欲學佛法)¶
　　　(慮年命促減承江南陶隠居者廣博𢎞贍遂達/梁朝求諸方術乃致書通問及接對欣然酬以)¶
　　　(仙方十巻辭還魏境魏主重之號為神/鸞焉終平遥寺  法琳辨正論作大鸞)¶
<pb:KR4h0131_WYG_026-1b>¶
去月耳聞音聲茲辰眼受文字將由頂禮歲積故使真¶
應來儀正尒整拂藤蒲具陳花水端襟斂思竚聆警錫¶
也(續髙僧傳致去月一作去朔將由作或由/故使作故  具陳作采汲斂思作儼思)¶
　陸倕(字佐公呉人/安成王主簿)¶
　　天灮寺碑¶
法雲旦聚則浸潤被乎重沙慧日晨登則暉灮燭於有¶
頃皇帝乃把神珠握靈鏡擊天鼓撞地鐘驅日月之師¶
勒星辰之陣九流外籍五明内典鳥䇿餘文龍宫遺教¶
<pb:KR4h0131_WYG_026-2a>¶
莫不神遊房奥跡徧門牆思洞希微言窮名象珉陛凌¶
虚瓊樓鬱起可使龍城愧飾鴈塔慙珍日宇奪暉月宫¶
掩麗昔者姬水夀丘載紀山川之目丹陵負夏僅傳鄉黨之¶
名歌酒故邑賜復窮乎身世壎篪舊里髙㑹止於當年銘曰¶
被物如露偃民猶草解髫傳珠抽衣受寶化違宅火功超¶
河岸捨我神居興兹靈館八龍豐殿四柱髙廊並陳金璧¶
旁建玉廂縱横雜樹間厠衆芳¶
　　保誌法師墓誌銘(誌天監十三年卒𦵏/鍾山詔倕為銘墓)¶
<pb:KR4h0131_WYG_026-2b>¶
法師自説姓朱名保誌其生縁桑梓莫能知之齊故特¶
進吳人張緒興皇寺僧釋法義並見法師於宋太始初¶
出入鍾山徃來都邑年可五六十嵗未知其異也齊宋¶
之交稍顯靈跡被髪徒跣負杖挾鏡或徵索酒殽或數¶
日不食豫言未兆懸識他心一時之中分身數處天監¶
十三年即化于華林園之佛堂先是忽移寺之金剛像¶
出置户外語僧衆云菩薩當去爾後旬日無疾而隕沈¶
舟之痛有切皇心殯葬資須事豐供厚望方墳而隕涕¶
<pb:KR4h0131_WYG_026-3a>¶
瞻白帳而拊心爰詔有司式刋景行銘曰¶
欲化毗城金粟降靈猗歟大士權迹帝京緒冑莫詳邑¶
都罕見譬彼涌出猶如空現哀兹景像愍此風電將導¶
舟梁假我方便形煩心寂外荒内辨觀往測來覩微知¶
顯動足墟立發言風偃業窮難紹因謝弗援慧雲晝歇¶
慈燈夜昏(並藝文類聚/  都一作居)¶
　王僧孺(字僧孺東海剡人/南康王諮議叅軍)¶
　　慧印三昧及濟方等學二經序讚¶
<pb:KR4h0131_WYG_026-3b>¶
夫六書相因懸日月而無改二字一吐更天地而靡渝¶
雖書不盡言言非書不闡言不盡意意非言不稱是以¶
諦聽善思承茲利喜俯首屈足恭此受持若讀若誦巳¶
説今説一音一偈莫非舟梁一讚一稱動成輪軌況夫¶
五力方圓四攝無怠開方便門示真實相流方等之妙¶
説得菩提之至因沐此寶池照茲法炬香雲靡靡慧露¶
傍流出伽耶之妙城發娑羅之寶樹建安殿下含章基¶
性育德成體憓聲溢於秋水美義灮於冬日事髙祖丘¶
<pb:KR4h0131_WYG_026-4a>¶
兔園名出前意後蒼損己利人忘我濟物傍通兼善無¶
礙無私若空谷之必應如洪鍾之虛受匡法𢎞道以善¶
為樂重以植顯因於永刼襲妙果於茲生託意紹隆用¶
心依止妙達空有深辨權實而玉體不安有虧涼暑行¶
仁莫顯楚君日見其瘳施德靡言漢相方饗其樂桂葉¶
龜腦固風寒之易銷荔葩鸞骨更騰飛之可孱况復慧身¶
方漸善根宿樹無勞湔腸澣胃不待望色察聲有廣州¶
南海郡民何規以嵗次協洽月旅黄鍾天監之十四年¶
<pb:KR4h0131_WYG_026-4b>¶
十月二十三日采藥於豫章胡翼山幸非放子逐臣乃¶
類尋仙招隠登峯十所里霄若有來將循曲陌先限清¶
澗或如止水乍有潔流方從揭厲且就褰攬未濟之間¶
忽不自覺見澗之西隅有一長者語規勿渡規於時即¶
留其人面色正青徒跣捨屨年可八九十面已皺斂鬚¶
長五六寸髭半於鬚耳過於眉眉皆下被眉之長毛長¶
二三寸随風相靡脣色甚赤語響而清手爪正黄指毛¶
亦長二三寸著赭布帔下有赭布泥洹僧手捉書一巻¶
<pb:KR4h0131_WYG_026-5a>¶
遥投與規規即捧持望禮三拜語規可以此經與建安¶
王兼言王之姓字此經若至宜作三七日宿齋若不曉¶
齋法可問下林寺副公副法師者戒行精苦恬憺無為¶
遺嗜欲等豪賤蔬藿自充禪寂無怠此長者言畢便去¶
行十餘步間忽不復覩規開巻敬視名為慧印三昧經¶
經㫖以至極法身無相為體理出百非義踰名相寂同¶
法相妙等真如言其慧㝠此理有若恒印心照凝寂故¶
以三昧為名後又有濟諸方等學經此下又題云天竺¶
<pb:KR4h0131_WYG_026-5b>¶
薩和鞞曰僧迦與海虎王經㫖以流通至教軌法有體¶
所以誡示大士化物方法言若濟諸蒼氓宜𢎞方等之¶
教方等者大乘之通名究竟之𢎞㫖其軸題云燉煌菩¶
薩沙門支法䕶所出竺法首筆受共為一巻冩以流通¶
軸用淳漆書甚緊潔㸃製可觀究尋義趣或微或顯稱¶
在羅閲山著陁鄰尼行無來無去非住非止斯葢鷲嶽¶
鶴林之别記寶殿孤園之後述不殊玉檢靡異寶函理¶
出希微辭深鉤致是唯正説曽匪異端雖王導之得四¶
<pb:KR4h0131_WYG_026-6a>¶
十二章安清之出百六十品無以或異大王沐浴持奉¶
擎跪鑽習多寫廣述闡揚𤣥㫖孰匪醫王即斯藥樹不¶
待眼瞬無勞苦口捨茲六術屏此十巫昔或授編書於¶
汜上授揣術於谷裏乍有寓言且或假夢未有因應炳¶
發若此其至焉受命下才式旍上道敢因滓賤率此顓¶
䝉其辭曰¶
雷音震響緑簡青編匪言曷教非迹靡傳是資妙象實¶
寄幽筌照之慧燭濟以寶&KR0657;懇哉至矣在應斯圓覆其¶
<pb:KR4h0131_WYG_026-6b>¶
靉靆浸此熙漣救焚援溺去葢銷纒灼灼應韓英英河¶
楚松孤桂鬱鸞棲鵬舉照野灮朝潤山枯渚濫源茲永¶
覆簣己多鬱為蕃幹擢此天柯寄誠梵表託好禪河接¶
足能仁心直妙覺用遺滯染是袪塵濁靡向非真何背¶
非俗一忘受想將捐味觸無德不酬有感必召吐彼神¶
訣示我𤣥要既蠲既已留華及少等以北恒均之東曜¶
(出三藏/記集)¶
　　中寺碑¶
<pb:KR4h0131_WYG_026-7a>¶
夫玉律追天故躔次之期不變緹室候景則發斂之氣¶
罔踰是以忘言種覺絶累於後心寄像聲形啟機於前¶
教兼真假之雙燭均空有而兩忘藴三明而過十地圓¶
萬行而包四等道周百億化起大千奬導羣有滋濡萬¶
類是用發廣大心吐微妙理將同商主取喻醫王開方¶
便門示真實相固以濯之慈水銷以慧刀永言六趣用¶
均一子中寺者晉太元五年㑹稽王司馬道子之所立¶
也斜出旗亭事非湫隘傍超壁水望異狹斜天監十五¶
<pb:KR4h0131_WYG_026-7b>¶
年上座僧慈等更揆日締架赫然霞立信以填金可埒¶
引繩斯擬寫妙金樓模麗瓊闕岧嶤偃蹇故三休而可¶
至䆗窱周流方中宿而斯盡萬楹百栱合沓相持繡棁¶
玉題分灮爭暎燭龍夭矯將舉復宛威鳯鏗鏘如鳴更¶
戢旁攀鏤檻斜登鈿砌煜爚金鋪玲瓏綺欂無風自響¶
不拂而淨耽耽肅肅信息心之勝地穆穆愔愔固忘想¶
之嘉所銘曰¶
𤣥黄雖弭權輿未測生滅相輪成壊不極篋虵爭赴藤¶
<pb:KR4h0131_WYG_026-8a>¶
䑕無息情塵莫捨心火方赫是用三明實開五力湛寂¶
無方示現多所踟躇吉樹慇懃禪渚斯道誰匡蒸哉我¶
王施踰寶鉢供等檀牀蕭宫改構梵宇方莊階飛瑞采¶
地起泥香日流閃爍風度清鏘道踰厥極固與天長¶
　　棲𤣥寺雲法師碑銘¶
渺渺大象茫茫真樸多淪愛有莫辯塵濁猗歟息心言¶
髙理邈居之匪絢得之靡學刻情㡬種厲想𤣥覺且説¶
且定以披以握來遵北渚至依西嶽西嶽峩峩北渚廻¶
<pb:KR4h0131_WYG_026-8b>¶
波庭棲弱羽簷挂輕蘿甘麤衣惡棄厚安薄滅意囂湫¶
寄心廖廓(並藝文/類聚)¶
　　禮佛唱導發願文¶
夫至覺𤣥湛本絶聲言妙慮虚通固略筌象雖事絶百¶
非而有來斯應理亡四句故無感不燭皇上道照機前¶
思超繫表凝神汾水則心謝寰中屈道軒丘則形勞宇¶
内斯乃法忍降迹示現閻浮之境大權住地俯應娑婆¶
之域故欲洗㧞萬有度脱羣生濯淨水於寶池䕃髙枝¶
<pb:KR4h0131_WYG_026-9a>¶
於道樹折伏攝受之仁遇縁而咸拯苦言軟語之徳有感¶
而斯唱日用不知利益莫限衆等相與増到奉逮至尊¶
五體歸命敬禮(云云/)仰願皇帝陛下至道與四時並運¶
𤣥風與八埏共廣反淳源於三古捨澆波於九代至治¶
巳覩於今日大道復屬於此時虎豹蹈而不驚虺蛇蹍¶
而莫噬埋金抵玉毁契焚文嘉禾生醴泉出金車玉馬¶
自相暉曜𤣥鶴丹鳳飛鳴来往灮景之所照燭舟車之¶
所驅汎莫不屈膝係頸迴首革音入侍藁街迎拜渭水¶
<pb:KR4h0131_WYG_026-9b>¶
與天地而長久等金石而逾固中岳可轉長河有清而¶
我聖皇愈温愈睟不言而化行無為而教肅¶
夫道備監撫望表元良察逺知微貫宗句極不勞斧藻¶
無待審諭況復靜悟空有同觀真俗能行能説既信既¶
持衆等齊誠奉逮儲君殿下歸命敬禮(云云/)仰願皇太¶
子殿下厚徳體於蒼蒼廣載侔於磻礴前星照曜東離¶
煥炳淑聞自逺和氣熏天異才爭入端人並至玉體怡¶
清金聲妙越¶
<pb:KR4h0131_WYG_026-10a>¶
夫茂實英聲道周徳廣秉珪襲衮之貴坐槐憇棠之尊¶
猶應共惜東暾俱吝西[山*弇]悟蕉蘆之非實知鏡月之虚¶
衒信秉電之不留驗畫水之随合唯宜照之智炬灌以¶
寶瀾増此睿根成斯妙植又各増到奉逮太尉等諸王¶
殿下歸命敬禮(云云/)仰願諸王既明且哲聲跨於河楚¶
令聞令望道均於旦奭徳貫右戚義藹周親作鉉則與¶
二曜相終臨岳則與四維等固若彭涓之遐永譬松筠¶
之貞悦¶
<pb:KR4h0131_WYG_026-10b>¶
夫天枝峻宻帝葉英芬莫不玉震蘭揺金鏘桂縟覩寸¶
文而驗錦觀一毛而測鳯並能才髙銅爵詞富雲臺彬¶
彬亹亹超超灼灼以斯勝善奉逮諸王殿下歸命敬禮¶
(云云/)仰願諸王殿下穆穆與清風並扇英英將白雲共¶
朗永鍾清祉長享元吉出牧則聲髙民上入朝則譽光¶
物右徳重山王智超海藏鏗鏘麗於珠樹皎鏡光於玉¶
田¶
夫道流雲幄徳感椒闈必以前藉勝因宿禀嘉數况重¶
<pb:KR4h0131_WYG_026-11a>¶
霑法雨更披慧日雖異姜后解珥請罪於周王不待樊¶
姬捨肉有激於荆后而遵恭儉去嗜欲棄彫璣撤靡麗¶
了心不滯正見無疑衆等齊誠奉為六宫眷屬歸命敬¶
禮(云云/)願六宫眷屬業華姬日聲麗媯辰震彩鐫圖傳¶
芳詩史位齊寶印行等月光具六神通得四無礙¶
夫禀賢明之徳懐深妙之心豈非修習有本故能依止¶
無倦義興等諸公主忘斯華重甘此翹到並宿世之所¶
記别故現前所以信了影響至真寤寐𤣥極人各増到仰¶
<pb:KR4h0131_WYG_026-11b>¶
為諸公主歸命敬禮(云云/)願諸公主日増智性彌長慧¶
根四攝四依己遵巳蹈七善七定靡退靡輟盛此王姬¶
光茲帝女長享湯沐與河山而同固永服緹綺貫寒暑¶
而無窮¶
夫三相雷奔八苦電激或方火宅乍擬駛河故以尺波¶
寸景大力所不能駐月御日車雄才莫之能遏其間飲¶
苦餐毒抱痛銜悲身口為十使所由意思乃八疵之主¶
衆等相與彼我齊到懴悔業纒無始巳來至于今日所¶
<pb:KR4h0131_WYG_026-12a>¶
為十惡自作教他見善不讚聞惡随喜焚林涸澤走犬¶
揚鷹窮鄭衛之響極甘㫖之味戲笑為惡倐忽成非侮¶
慢形像陵踐塔寺不敬方等毁離和合自定權衡棄他¶
斗斛愧心負理昧主欺親雖七尺非他方寸在我而能¶
性其情在人未易恣此心口衆罪所集各運丹懇五體¶
自投歸命敬禮(云云/)願現前衆等身口清淨行願具足¶
消三障業朗三達智五眼六通得意自在¶
　　懴悔禮佛文¶
<pb:KR4h0131_WYG_026-12b>¶
夫有非自有有取所以有無非自無無著所以無故有¶
取之惑興倐成萬累無著之念起一超九刼是知道之¶
所貴空有兼忘行之所重真假雙照禀氣含靈莫聞斯¶
本肖形賦影靡測由來故發茲識窟猶綿䝉其莫辨導¶
此愚相尚窈㝠而未悟茫茫有同暗海幽幽實在危城¶
業風縈薄三有長騖惑水邅迴二死相屬以苦捨苦從¶
暗入暗尋本不離色心即事莫非生滅是用抱此纒葢¶
輪迴生死恣其六愛興其八邪或狙詐而克昌乍仁義¶
<pb:KR4h0131_WYG_026-13a>¶
而溘死或才均智等此賤彼豪或共日並時人升我墜¶
唯言報施寂寥不知因對皎徹曩縁今果過現殖成有¶
如符契不謬毫髮而欲以促生運其長術浮命迴其㝠¶
數當知刹那交謝瞬息不流東榑纔吐西崦巳仄譬閲川¶
之駛流若棲葉之輕露偽城易㢮毒樹自攻若非假實¶
兩明真俗俱辨豈能寫誠迴向刻意修習不退不沒愈¶
堅愈固南平大王殿下含辰象之正氣畜海嶽之淳靈¶
宿侍八恒早遊七覺藉妙因於永刼招勝果於茲地若¶
<pb:KR4h0131_WYG_026-13b>¶
真金之愈鎣美玉之載琢是用未積已散不藏而捨故¶
今式招靈指仰屈神儀建此齋肅譬茲闗楗盛來緇素¶
濟濟洋洋名香遍室寶華覆地髙梵宛轉寧止震木遏¶
雲清桴遥奕非直騰魚御馬仰願四部至誠五體歸命¶
東方(云云/)願大王殿下五畏内遣十力外扶百福莊嚴¶
萬祉周集愕夢無忤其慮甘寢有恬其神更闢寶衢愈¶
興慧業¶
夫𤣥極凝淡非學者所窺妙本難思豈行人能測是以¶
<pb:KR4h0131_WYG_026-14a>¶
十地云覩有羅縠之疑三乘稱見懐狂羊之惑自非鑒¶
窮機覺照極㝠虚窮理盡性體元含一安能濟世仁夀¶
拯物阽危道包碧海聲髙赤縣昔堯曜唯在即世舜黒¶
不兼來果四巡疲於禹迹六事倦於湯身並域中之勤¶
勞方内之成益豈有度元元於苦海拔冗冗於畏塗運¶
神力震法吼究香城之妙理窮金河之奥説慧髙龍樹¶
智出馬鳴必欲洗濯臣民奬導緇白天覆地養水産陸¶
生咸降慈悲悉䝉平等奉為皇帝陛下儲君太子歸命¶
<pb:KR4h0131_WYG_026-14b>¶
敬禮(云云/)仰願皇帝陛下景祚與七政相齊皇基與二¶
曜均永地平天成樂和禮洽玉燭道正&KR0146;氲無爽條風¶
祥雨膏潤相屬却馬偃伯鑄㦸銷戈南洎北臨西被東¶
漸灑甘雨布慧雲唯繩可結在冠已盡唐哉皇哉為導¶
為首又願皇太子殿下睿業清暉與貞明而並燭粹範¶
温儀從嵩霍而俱峻聲出姬誦道越漢莊永沐智水長¶
照慧日上妙居身至仁在巳自雙樹八枝潛灮匿曜寶¶
城不闢慧扇方掩而聖后騖法輪於長路棹寶舟於遥¶
<pb:KR4h0131_WYG_026-15a>¶
壑道浹人祗福隆祧墠肅事園寢䖍奉宗祏藉斯妙果¶
奉逮七廟聖靈歸命敬禮(云云/)仰願重明累聖僾然如¶
在騰神淨國總駕天宫託化金蕖遨遊寶殿¶
夫誠心内惻則至覺如在形力外殫則法身咫歩衆等¶
相與増到為諸王兄弟妃主戚屬歸命敬禮(云云/)願諸¶
王殿下裂壤盛於諸姬磐石過於隆漢德髙魯衛義重¶
間平論道則百辟依風作翰則羣黎仰化𢎞闡至教紹¶
隆季像第内少長並膺此多福若百華之春麗譬萬寶¶
<pb:KR4h0131_WYG_026-15b>¶
之秋成信解堅深翹向無怠¶
夫小乘志劣事唯一巳大士意均乃包六趣今日檀主¶
信等明珠無勞傍鏡質同挺玉不待外灮常欲物我均¶
心怨親等觀衆等各歸誠為二十八天四王釋梵人間¶
貧病地獄辛楚敬禮尊儀靈像菩提寶塔(云云/)大乘奥¶
藏妙法深經大身無邊身大力無量力四向四果八賢¶
八聖願六氣&KR0146;氲四序熙穆至治灮萬宇𤣥化洞九幽¶
襲介披鱗濕生卵化八苦六窮三塗五道俱䝉惠利並¶
<pb:KR4h0131_WYG_026-16a>¶
識遵依刀林輟刃劒樹摧險迷域開道直指四衢闇室¶
生明大啟三曜俱向道場同登種覺¶
　　初夜文¶
夫逺自無始至於有身生死輪騖塵轢莫之比明暗遞¶
來薪火不能譬逝水非駛千月難保蓼蟲習苦桂蠧喜¶
甘大睡劇於據梧長昏甚於枕麯義非他召事實巳招¶
曽不知禀此形骸所由而至將斯心識竟欲何歸唯以¶
勢位相髙爭驕華於一旦車徒自盛競馳騖於當年莫¶
<pb:KR4h0131_WYG_026-16b>¶
不恃其雄心壯齒紅顔緇髪口恣肥醲身安輕靡繁絃¶
促柱極淊湮而不厭玉牀象席窮靡曼而無巳謂悲泉¶
若木出沒曽不闗人蹲烏顧免升落常自在彼殊不知¶
命均脆草身為苦器何異犬羊之趣屠肆麋鹿之入膳¶
㕑秋蛾拂燄而不疑春蠶縈絲而靡悟未辨先對不識¶
因習及其一觸畏途孟門非險轘裂肢解方斯不臻其¶
痛斷趾鑿肩比茲未極其苦輪迴起伏杳杳悠悠是以¶
天中之天降悲提引壅夏河之長瀉撲秋原之猛燎或¶
<pb:KR4h0131_WYG_026-17a>¶
同商主乍等醫王形遍三千教傳百億或恣其神力或¶
寂諸梵境言則三塗離苦笑則四生受樂乃應病投機¶
解紛説理制之日夜稱為八闗以八正鑰為法闗楗斯¶
實出世之妙津在家之雄行等衆相與運誠奉逮南平¶
主殿下歸命敬禮(云云/)仰願大王殿下睿業清暉與南¶
嶽而相固貞心峻節等東溟而共廣萬累煙消百災霧¶
滅巧幻所不惑彊魔莫能嬈逐慘舒而適體随暄涼而¶
得性自禀儀天之氣永固膳衛之道得六神通力具四¶
<pb:KR4h0131_WYG_026-17b>¶
無礙智夫日在昆吾則慮繁事擾景落濛汜則神靜志¶
怡璧月珠星含華相照輕雲薄霧朗然自戢鳴鐘浮響¶
灮燈吐輝法幢巻舒拂髙軒而徐薄名香郁馥出重檐¶
而輕轉金表含映珠柱洞色況復天尊端嶷威灮四照¶
煥發青蓮容與珂雪覺祇衛之咫尺若林園之斯在大¶
招離垢之賓廣集應真之侶清梵含吐一唱三歎宻義¶
抑揚連環不輟南平王體得機之敏資入神之微抱徳¶
含和經仁緯義善無細而不窮累有輕而必捨受同虚¶
<pb:KR4h0131_WYG_026-18a>¶
籥照如懸鏡忘魯衛之尊髙略柎萼之華重建希有之¶
勝席臨難遇之法場相與五體歸命敬禮(云云/)仰願大¶
王殿下入不二門登一相道徳階不動智超逺行洋溢¶
惠聲與八風而共逺優游玉體等六律而相調餐雪山¶
之良藥挹露城之甘味衮服瓛珪與四時而永久朱輪¶
緹幟貫千祀而常然(並廣𢎞/明集)¶
　陸雲公(字子龍吳人中書黄門侍/郎  廣𢎞明作陸雲誤)¶
　　御講般若經序¶
<pb:KR4h0131_WYG_026-18b>¶
夫理臻畢竟而照盡空寂入三門而了觀導五濁而超¶
津譬茲烈炎逺衆邪而不觸如彼出日示一相以趨道¶
自羅閲闡其𤣥言香域𢎞其妙説彌勒表字於圓灮帝¶
釋念善於明呪受持讀誦神力折於猛風恭敬尊重福¶
利踰於寶塔葢衆聖之圓極而萬法之本源也皇帝真¶
智自巳大慈應物送迎日月緯絡天地鎮三季之澆風¶
緝五際之頽俗出臨衢室退事齋居非以黄屋為尊每¶
以蒼生為念徳遍區宇未足顯於至仁理絶名言更慇¶
<pb:KR4h0131_WYG_026-19a>¶
懃於宻説昔慧燈隠耀法藏分流二乘踳駁五部乖謬¶
訶黎狹劣徒仰黒月之灮毗曇褊滯未見沈珠之寶自¶
聖皇應期探盡㡬妙決散羣述摧伏異學極天宫之浩¶
博窮龍殿之秘深於是大發菩提深𢎞般若永斷煩惑¶
同歸清淨潤甘露於羣生轉法輪而不息上以天監十¶
一年注釋大品自茲巳來躬事講説重以所明三慧最¶
為奥逺迺區出一品别立經巻亦由觀音力重特顯普¶
門之章登住行深廼出華嚴之品故以撮舉機要昭悟¶
<pb:KR4h0131_WYG_026-19b>¶
新學者焉大僧正慧令葢法門之上首亦總持之神足¶
願等須提之問遂同迦葉之請廼啟請御講説斯經有¶
詔許焉爰以大同七年三月十二日講金字般若波羅¶
蜜三慧經於華林園之重雲殿華林園者葢江左巳來¶
後庭遊宴之所也自晉迄齊年將二百世屬威夷主多¶
奢替舞堂鍾肆等阿房之舊基酒池肉林同朝歌之故¶
所自至人御宇屏棄聲色歸傾宮之美女共靈囿於庻¶
人重以華園毁拆悟一切之無常寶臺假合資十力而¶
<pb:KR4h0131_WYG_026-20a>¶
方固捨茲天苑爰建道場莊嚴法事招集僧侶肅肅神¶
宇結翠巘之隂峩峩重閣臨丹雉之上廣博灮明有邁¶
菴羅之地身心安樂實符歡喜之園於時三春届節萬¶
物舒榮風日依遲不寒不暑瑞華寶樹照曜七重玉底¶
金池淪漪八徳洞啟髙門雲集大衆趨法席以沸諠聽¶
鳴鐘而寂靜皇太子智均悉達徳邁曇摩捨三殿之俗¶
娛延二座以問道宣城王及王侯宗室等亦咸發深心¶
並修淨行熏戒香以調善服染衣而就列廕映蟬冕委¶
<pb:KR4h0131_WYG_026-20b>¶
蛇冠帶排金門登玉階者濟濟成羣既而警蹕北趨棨¶
㦸東轉門揚清梵傍吐香煙被淨居之服升須彌之座¶
八種妙聲發言無滯十方竦聽随類得解甚深之義在¶
挹注而難竭樂説之辯既徃復而彌新至如宿學耆僧¶
亟淪偏執專仗數論未了經文變小意以稱量仰天尊¶
而發問於是操持慧刃解除疑網示之迷方歸以正轍¶
莫不渙然冰釋欣然頂戴若蓮華之漸開譬月初而增¶
長凡諸聽衆自皇太子王侯宗室外戚及尚書令何敬¶
<pb:KR4h0131_WYG_026-21a>¶
容百辟卿士蕃使主崔長謙使副陽休之及外域雜使¶
一千三百六十人皆路逾九驛途遙萬里仰皇化以載¶
馳聞大華而躍踊頭面伸其盡禮讚歎從其下陳又别¶
請義學僧一千人於同泰寺夜覆制義並名擅龍象智¶
曉江河傳習譬於㵼瓶諷誦同於疾雨沙門釋法隆年¶
將百嵗學周三藏識洞八禪説法度人顯名於闗塞之¶
北聞中國應講摩訶般若經故自逺而至時僧正慧令¶
猶未啟講京師道俗亦不知御應講也至發講之日又¶
<pb:KR4h0131_WYG_026-21b>¶
有外國僧衆不可勝數並衆所不識同集法座故知放¶
灮遍照地神唱告豈勞馳象之使㝠符信鼓之期㑹稽¶
鄮縣阿育王寺釋法顯修習苦行志求慧解既等鬱多¶
之思惟亦同波崙之懇到迺於講所自陳願力刺血灑¶
地用表至誠昔剜體供養析骨書寫歸依正法匪吝身命¶
以今望古信非虚説凡講二十三日自開講迄於解座¶
日設遍供普施京師文武侍衛並加班賚上灮宅天下¶
四十餘年躬務儉約體安菲素常御小殿裁庇風雨所¶
<pb:KR4h0131_WYG_026-22a>¶
居幄座僅於容膝外絶三驅之禮内屏千鍾之宴膳夫¶
所掌嵗撤萬金掖庭之費年減巨億兼以博収地利同¶
入珍於撓海盈息泉府譬無盡於龍金故能不勞人力¶
無損國度財法兼施周流不竭是講也靈異雜沓不可¶
思議一則宫中佛像悉放灮明二則大地震動備諸踊¶
沒三則夜必澍雨朝則晴霽淑氣妍華埃塵不起四則¶
犍椎既鳴講筵將合重肩絓轂填溢四門而人馬調和¶
不相驚擾五則所施法席止坐萬人而恒沙大衆更無¶
<pb:KR4h0131_WYG_026-22b>¶
迫迮六則四部曠逺咸聞妙説軒檻之外聽受益明七¶
則淨供遍設廚匪宿辦妙食應時百味盈溢八則氣氲¶
異香従風滿觸九則鏗鏘雅樂自然發響十則同聲讚¶
善遍於虚空斯葢先佛證見諸天應感超踊寶於昔靈¶
邁雨華於徃瑞是時率土藻抃含靈慶悦願預福田爭¶
事喜捨上皆區其心迹為發大願竊以一句奉持尚生¶
衆善二字經耳猶階勝報況廣運大乘遍揚正法等發¶
慧根同趣妙果方當秘諸寶函傳彼金字亘萬刧以灮¶
<pb:KR4h0131_WYG_026-23a>¶
明彌大千而利益盛矣哉信無徳而稱也小臣預在講¶
筵職叅史載謹録時事以立今序¶
　蕭子顯(字景陽蘭陵/人吳興太守)¶
　　御講摩訶般若經序¶
庖犧迺神八象所以成列周文克聖六虚所以廣陳葢¶
導俗之偏典非通方之大訓至如漢明自講局以儒術¶
簡文談疏復謝専經猶靈若之觀井甃雲夢之在胷中¶
也皇帝體至道而揚盛烈亶聰明而作元后十地斯在¶
<pb:KR4h0131_WYG_026-23b>¶
俯應人王八福是生允歸世主𤣥覽無際眇塵刼之初¶
寂照所通該六合之外屈此無為示同有學檀忍兼修¶
襌慧雙舉超國城而大捨既等王宫之時量珍寶於四¶
天又同轉輪之日輕之若鴻毛去之如脱屣故以道駕¶
皇王事髙方册若非藴生知之上德蓄機神於懐抱洞¶
比三明齊功二智孰能與於此者哉金字摩訶般若波¶
羅蜜經者葢法部之為尊乃圓聖之極教開宗以無相¶
明本發軫與究竟同流奥義雲霏深文海富前世學人¶
<pb:KR4h0131_WYG_026-24a>¶
鮮能堪受皇上愛重大乘遨遊法藏道同意合眷懐總¶
持親動王言妙踰綸綍導明心之逺筌標空解之竒趣¶
乃摛以翠縑刻為金篆衆具寶飾品窮無價芝英讓巧¶
金碧相輝雖榮灮之翊河圖方此非瑞青玉之為仙簡¶
於焉已劣皇太子承萬幾之暇日藉聽朝之閒覽譬彼¶
薰風願聞𢎞説慇懃奏請然後獲從以中大通七年太¶
歲癸丑二月巳未朔二十六日甲申輿駕出大通門幸¶
同泰寺發講設道俗無遮大㑹萬騎龍趨千乘雷動天¶
<pb:KR4h0131_WYG_026-24b>¶
樂九成梵音四合震震填填塵霧連天以造于道場而¶
建乎福田也既而龍衮輟御法服尊臨殿華紫紺座延¶
髙廣上界莫之擬新學不能升天容有穆降詔音旨𢎞¶
捷疾之辯騁無畏之辭炙輠無窮連環自解恣所請問¶
渙然冰釋滯義同遣疑網皆除亦猶懸鏡之不藏衢樽¶
之俟酌加以長筵亘陛冠冕千羣充堂溢霤僧侶山積¶
對别殿而重肩環髙廊而接坐錐立不容棘刺無地承¶
法雨之通潤悦甘露而忘歸如百川之赴巨海類衆星¶
<pb:KR4h0131_WYG_026-25a>¶
之仰日月自皇太子王侯已下侍中司空袁昻等六百¶
九十八人其僧正慧令等義學僧鎮座一千人晝則同¶
心聽受夜則更述制義其餘僧尼及優婆塞優婆夷衆¶
男冠道士女冠道士白衣居士波斯國使于闐國使北¶
館歸化人講肆所班供帳所設三十一萬九千六百四¶
十二人又二宫武衛宿直之身植葆戈駐金甲並䝉講¶
饌别錫泉府復數萬人不在聽衆之例外國道人沙呵¶
耶奢年將百歲在檀特山中坐禪聞中國應有大講故¶
<pb:KR4h0131_WYG_026-25b>¶
自逺而至機感先通咫尺萬里言語不達重譯乃宣三¶
藏之解聖情懸照又波斯國使王安拘越荒服逺夷列¶
參近座膜拜露頂欣受未聞多種出家聞義為貴即有¶
四人同時落髪先是寶誌法師者神通不測靈迹甚多¶
自有别傳天監元年上始光有天下方留心禮樂未遑¶
汾陽之寄法師以其年九月自持一麈尾扇及鐡錫杖¶
奉上而口無所言上亦未取其意于今三十餘年矣其¶
扇柄繫以小繩常所綰揳指迹之處宛然具存至是御¶
<pb:KR4h0131_WYG_026-26a>¶
乃鳴錫升堂執扇講説故知震大千而吼法者抑有㝠¶
符是時歲云芳春每夕雨注法鼓晨鳴輒便清朗時過¶
兩旬日盈三七陽和協度雲景禎祥至解講之辰四衆¶
雲集懴禮纔畢而正殿十方大像忽放光明起自毫間¶
遍於卍字左右靈相炳發金儀炫燿俄而左邊十方菩¶
薩像續復放光起右腋下達于肩上聖御躬自䖍禮大¶
衆咸所觀矚故知現此面門證明義㫖若夫多聞弟子¶
内聖垂風右史記言實惟帝則乃命近臣纂録時事凡¶
<pb:KR4h0131_WYG_026-26b>¶
厥諮諏罔不備舉或通釋巳逺而疑審方來或宗致未¶
聞而啟請先至其追審者皆是本習所懐或隔日異辰¶
義成先後或雖伸徃復終是一問聖㫖並随方酬接如¶
響應聲萬物為心事見乎此後之學者宜曉斯趣上𢎞¶
法嵗久凡諸學僧逺近同集並㑹京師而僧家之學師¶
習相守唯信口説專仗耳功鮮能尋究經文依求了義¶
上每為之通解神彩意得巳在言先裁引文句便至數¶
十精詳朗贍莫能追領舊學諸僧黯如撤燭弛氣結舌¶
<pb:KR4h0131_WYG_026-27a>¶
無人不然萬衆仰觀一時心喜諸如此事非翰墨所能¶
述又外國諸僧所論義者不必開所立之義直是素有¶
心疑止來求決或發偈誦然後諮疑或請問既罷讚歎¶
發願或語畢還坐衆俱不識或諮竟乃去莫知所在容¶
服非常凡聖難測是講也東儲始啟止䝉七日諸僧鑽¶
仰欲罷不能重復伸請更䝉二七而請益之衆顒顒不¶
巳上以國務久壅不允所祈將欲解座皇帝捨財遍施¶
錢絹銀錫杖等物二百一種直一千九十六萬皇太子¶
<pb:KR4h0131_WYG_026-27b>¶
奉親玉經格七寶經函等仍供養經又施僧錢絹直三¶
百四十三萬六宫所捨二百七十萬上親臨億兆躬自¶
菲薄司服所職饔人所掌若非朝廷典章止是奉身之¶
費則太官一日將十萬生衣嵗出千金上並不取别自¶
營給服麤浣衣器同土簋日一蔬膳過中不餐寒暑被¶
襲莫非大布所居便殿不能方丈昔之幄座今為下牀¶
傍無侍衛顧無玩物左右唯經書巻軸所對但見香罏¶
錫杖昧旦坐朝日旰乃息夜尋法寶明發不寐所利唯¶
<pb:KR4h0131_WYG_026-28a>¶
人所約唯巳誠起居之恒事禁中之實録又宫人常格¶
年給數千萬悉從停省無所為留雖漢文衣不至地光¶
武糓數十斛方之蔑如矣所造寺塔及諸齋㑹不藉子¶
來之民不同大酺之禮皆是採山澤之地利為如法之¶
淨財量入為出資無外取一役之勞計限傭賚故能構¶
製等於天宫設飯同於香積國朝大禮莫過三元三元¶
所設衆止數萬隔嵗預營僅而後舉監督紛糾以為巨¶
費至於此㑹出自淨財遠近百姓願為趨承欣欣請受¶
<pb:KR4h0131_WYG_026-28b>¶
爭取福分不待號令不須課率黍稷馨香如期即至數¶
十萬衆饗之不盡所以知是皇上化力之所到百姓善¶
根之有成至如軍國恒度府庫常畜固以天下為公器¶
則秋毫無所侵也初上造十三種無盡藏有放生布施¶
二科此藏利益巳為無限而每月齋㑹復於諸寺施財¶
施食又别勅至到張文休日徃屠肆命切鼎俎即時救¶
贖濟免億數以此為常文休者先為運吏輒散運米與¶
貧民應入大辟上愍其仁心惻然不許非唯赦其重辜¶
<pb:KR4h0131_WYG_026-29a>¶
乃加以至到之目既非馮暖之市義又無汲黯之請罪¶
人微宥重過於昔時文休既荷嘉貸未嘗暫怠日中或¶
不得食而足不得息周遍京邑行步如飛撃鼓揚幡負¶
擔馳逐家禽野獸殫四生之品無不放捨焉是時朝臣¶
至於民庶並各隨喜又錢一千一百一十四萬上區其¶
心迹列有十條或捨財同今法事者或捨財以供養者¶
或捨財行慈悲者或捨財乞誦經者或捨財入節供者¶
或捨財入放生者或捨財入布施者或捨身施大衆者¶
<pb:KR4h0131_WYG_026-29b>¶
或燒指供養三寶者或聞講啓求出家者昔如來化導¶
獲悟不同故法眼無生根性非一上並與其人同發大¶
願别見願文小臣陪侍講筵謹立今序(並廣𢎞/明集)¶
　裴子野(字幾原河東聞喜人厯鴻/臚卿深信釋氏持其教戒)¶
　　南齊安樂寺律師智稱法師碑¶
法師諱智稱河東聞喜人也俗姓裴氏挹汾澮之清源¶
禀河山之秀質蓄靈因於上葉感慧性於閻浮直哉惟¶
清爰初夙備溫良恭儉體以得之然而天韻眞確含章¶
<pb:KR4h0131_WYG_026-30a>¶
隱曜沈漸人羣莫能測其逺邇葢由徑寸之華韜光濬¶
壑盈尺之寶未剖聨城鑒觀者罔識其巨麗逖聽者弗¶
得其鴻名羈束戎旅俛起阡陌年登三十始覽衆經退而¶
歎曰百年倐忽功名爲重名不常居功難與畢且吉凶¶
悔吝孔書己驗變化起伏厯聖未稱安知崢嶸之外寥¶
廓之表籠栝幽顯大援無邉者哉彼有師焉吾知歸矣¶
遂乃長揖五忍斂衽四依挫鋭解紛於是乎盡宋大明¶
中益部有印禪師者苦節洞觀鬰爲帝師上人聞風自¶
<pb:KR4h0131_WYG_026-30b>¶
託一靣盡禮印公言歸庸蜀乃㩦手同舟以宋太始元¶
年出家於玉壘誠感人天信貫金石直心般若髙步道¶
場既而敬業承師就賢辨志遨逰九部馳騁三乘摩羅¶
之所宣譯龍王之所韜秘雖且受持諷誦然未取以爲¶
宗嘗謂攝心者迹迹宻則心檢𢎞道者行行察則道存¶
安上治人莫先乎禮閑邪遷善莫尚乎律可以驅車火¶
宅翻飛苦海瞻三途而勿踐厯萬刼而不衰者其毗尼¶
之謂歟乃簡棄枝葉積思根本頓轡洗心以為已任於¶
<pb:KR4h0131_WYG_026-31a>¶
是曵錫踽步千里逰學擁經持鉢百舍不休西望荆山¶
南過澧浦周流華夏博采竒聞土木形骸琬琰心識靡¶
髙不仰無堅不攻寢之所安席不及煖思之所至食不¶
遑餐入道三年從師四講教逸功倍而業盛經明每稱¶
道不墜地人各有美宣尼之學何詎常師于時具隠二¶
上人先輩髙流鳯鳴西楚多寶頴律師洽聞温故翰起¶
東都法師之在江陵也禀具隠為周旋爰及還京洛以¶
頴公為益友皆權衡殿最言刈菁華捨稊稗而膳稻梁¶
<pb:KR4h0131_WYG_026-31b>¶
㑹鹽梅而成鼎飪其理練其㫖深膚受末學莫能踵武¶
以泰始六年初講十誦於震澤闡揚事相咫尺神道髙¶
談出雲漢精義八無間八萬威儀怡然理暢五部章句¶
渙爾同波由是後進知宗先達改觀暉光令問於斯籍¶
甚法師應不擇方行有餘力清言終日而事在其中立¶
棲雲於具區營延祚於建業令不待嚴房櫳肅靜役不¶
加迅棟宇駢羅自方等來儀變梵為漢鴻才鉅學連軸¶
比肩法華維摩之宗徃徃間出湼槃成實之唱處處聚¶
<pb:KR4h0131_WYG_026-32a>¶
徒而律藏憲章於時最寡振裘持領允屬當仁若夫淵¶
源浩汗故老之所廻惑峻阻隠複前修之所解駕皆剖¶
析毫釐粉散膠結鉤深致逺獨悟胷懐故能使反户之¶
南彎弓之北尋聲赴響萬里而至門人嵗益經緯日新¶
坐髙堂而延四衆轉法輪而朝同業者二十有餘載君¶
子謂此道於是乎中興絶慶弔屏流俗朱門華屋靡所¶
經過齊竟陵文宣王顧輕千乘虚心八解嘗請法師講¶
於邸寺既許以降徳或謂宜修賓主法師笑而答曰我¶
<pb:KR4h0131_WYG_026-32b>¶
則未暇及正位函丈始交涼燠時法筵廣置髦士如林¶
主譽既馳客容多猛發題命篇疑難鋒出法師應變如¶
響若不留聽囿辨者土崩負强者折角莫不遷延徙靡¶
亡本失支觀聽之流稱為盛集法師性本剛克而能悦¶
以待問發言盈庭曽無忤色虛己博約咸竭厥才依止¶
疎附訓之如一少壯居家孝于唯友脱屣四攝愛著兩¶
忘親黨書介封而不發内恕哀蹙抑而不臨常曰道俗¶
異故優陀親承音旨寧習其言而忽其教煩惱煦濡蕭¶
<pb:KR4h0131_WYG_026-33a>¶
然頓遣法師之於十誦也始自吳興迄于建業四十有¶
餘講撰義記八篇約言示制學者傳述以為妙絶古今¶
春秋七十有二齊永元三年遷神于建康縣之安樂寺¶
僧尼殷赴若喪昆姊諒不言之信不召之感者云若夫¶
居敬行簡喜愠不形於色知人善誘甄藻罔遺於時臨¶
財亷取予義明允方大處變不渝汪汪焉堂堂焉渤碣¶
河華不能充其量葢淨行之儀表息心之軌則歟弟子¶
道進等感梁木之既摧慟徳音之永閟俾陳信而有徴¶
<pb:KR4h0131_WYG_026-33b>¶
庻流芳而無愧(廣𢎞/明集)¶
　¶
　¶
　¶
　¶
　¶
　¶
　釋文紀巻二十六¶
